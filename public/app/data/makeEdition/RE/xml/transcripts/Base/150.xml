<text><body><div n="RE" type="G"><pb n="150"/><lb/><l n="371">Help Symkyn for the false clerkes fighte </l><lb/><l n="372">This Iohn sterte vp as faste as euere he myghte </l><lb/><l n="373">And graspeth by the walles to and fro </l><lb/><l n="374">To fynde a staf and she sterte vp also </l><lb/><l n="375">And knew the estres bet than dide this Iohn </l><lb/><l n="376">And by the wal a staf she foond anon </l><lb/><l n="377">And saugh a litel shymeryng of a light </l><lb/><l n="378">For at an hole in shoon the moone bright </l><lb/><l n="379">And by that light she saugh hem bothe two </l><lb/><l n="380">But sikerly she nyste who was who </l><lb/><l n="381">But as she saugh a whit thyng in hir Iye </l><lb/><l n="382">And whan she gan this white thyng espye </l><lb/><l n="383">She wende the clerk hadde wered a voluper </l><lb/><l n="384">And with the staf she drow ay ner and ner </l><lb/><l n="385">And wende han hit this Aleyn at the fulle </l><lb/><l n="386">And smoot the Millere on the piled skulle </l><lb/><l n="387">That doun he gooth and cryde harrow I dye </l><lb/><l n="388">Thise clerkes bette hym wel and lete hym lye </l><lb/><l n="389">And greithen hem and tooke hir hors anon </l><lb/><l n="390">And eek hir mele and on hir wey they gon </l><lb/><l n="391">And at the Mille yet they toke hir cake </l><lb/><l n="392">Of half a busshel flour ful wel ybake </l><lb/><l n="393">Thus is the proude Millere wel ybete </l><lb/><l n="394">And hath ylost the gryndyng of the whete </l><lb/><l n="395">And payed for the souper euerydel </l><lb/><l n="396">Of Aleyn and of Iohn that bette hym wel </l><lb/><l n="397">His wyf is swyued and his doghter als </l><lb/><l n="398">Lo which it is a Millere to be fals </l><lb/><l n="399">And therfore this prouerbe is seyd ful sooth </l><lb/><l n="400">Hym thar nat wene wel that yuele dooth </l></div></body></text>